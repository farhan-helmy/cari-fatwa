[
    {
      "title": "IRSYAD HUKUM SIRI KE-859: WAKTU SOLAT DI MASJID-MASJID BERDEKATAN BERBEZA, BOLEHKAH BERPEGANG DENGAN AZAN YANG PALING AWAL?",
      "question": "Assalamualaikum Datuk Mufti, saya seorang  yang menetap di sebuah negara Eropah. Di sini, ada sesetengah masjid yang mempunyai waktu azan yang lebih awal berbanding masjid-masjid lain. Sebagai contoh, di tempat tinggal saya ada 3 masjid, dua daripadanya azan isyak pada 7:55 malam, manakala masjid yang lagi satu azan waktu isyak pada 7:42 malam dan iqamat pada 7:52 malam, sebelum waktu azan kedua-kedua masjid tadi,Soalan saya, adakah saya boleh solat Isyak di masjid yang lebih awal waktu solatnya?Mohon penjelasan.",
      "answer": "Ringkasan Jawapan: Jika diketahui bahawa azan yang lebih awal itu adalah azan oleh orang yang dipercayai dan diperakui kemampuannya dalam menentukan waktu solat dengan tepat, maka dibolehkan untuk berpegang dengan azan tersebut, manakala jika tidak dapat diketahui perkara tersebut, maka hendaklah untuk berpegang kepada azan yang lebih lewat supaya lebih diyakini bahawa waktu solat telah masuk.Huraian Jawapan: Alhamdulillah, segala puji bagi Allah SWT Tuhan semesta alam, selawat serta salam ke atas junjungan teragung Nabi Muhammad SAW dan ke atas ahli keluarga serta mereka yang mengikuti jejak langkah Baginda SAW hingga ke hari Kiamat.Allah SWT telah mensyariatkan solat 5 waktu sehari semalam dan telah menentukan waktu-waktu yang tertentu setiap bagi setiap solat, firman Allah SWT:إِنَّ ٱلصَّلَوٰةَ كَانَتۡ عَلَى ٱلۡمُؤۡمِنِينَ كِتَٰبٗا مَّوۡقُوتٗاMaksudnya: “Sesungguhnya solat itu adalah satu ketetapan yang diwajibkan ke atas orang-orang yang beriman, yang tertentu waktunya.”(Al-Nisa’:103)Ayat tersebut secara umum tentang kewajipan solat pada waktu-waktu yang telah ditetapkan, adapun perincian tentang waktu mula dan tamat setiap solat telah disebut dalam banyak hadis-hadis dan boleh diringkaskan seperti berikut:Zohor: Waktunya bermula dengan gelincir matahari dan berakhir apabila bayang-bayang sesuatu objek menjadi sama panjang dengan objek tersebut.Asar: Waktunya apabila bayang-bayang sesuatu objek menjadi sama panjang dengan objek tersebut dan melebihi sedikit dan berakhir dengan tenggelamnya matahari.Maghrib: Waktunya bermula dengan tenggelamnya matahari dan berakhir dengan hilangnya mega merah atau syafaq ahmar di langit.Isya: Waktunya bermula dengan hilangnya mega merah di langit dan berakhir apabila terbit fajar sadiq.Subuh: Waktunya bermula apabila terbit fajar dan berakhir apabila terbit sedikit daripada matahari.[1]Justeru, antara syarat sah solat ialah mengetahui masuk waktu sama ada secara yakin atau secara sangkaan kuat. Hal ini seperti yang disebut oleh Ibn Hajar al-Haitami, kata beliau:أَحَدُهَا (مَعْرِفَةُ) دُخُولِ (الْوَقْتِ) وَلَوْ ظَنًّا مَعَ دُخُولِهِ بَاطِنًا فَلَوْ صَلَّى غَيْر ظَانٍّ وَإِنْ وَقَعَتْ فِيهِ أَوْ ظَانًّا وَلَمْ تَقَعْ فِيهِ لَمْ تَنْعَقِدْ[2]Maksudnya: “(Syarat sah solat) yang pertama ialah mengetahui masuk waktu walaupun secara sangkaan kuat bersamaan masuk waktunya secara tidak jelas keadaannya. Jika seseorang mengerjakan solat tanpa sangkaan kuat (bahawa telah masuk waktu solat) walaupun pada hakikatnya waktu solat sudah masuk, atau jika seseorang itu solat dengan sangkaan kuat bahawa waktu solat telah masuk tetapi pada hakikatnya belum, maka hukum solat (dalam dua keadaan ini) tidak sah.”Oleh yang demikian, jika seseorang itu menunaikan solat tanpa mengetahui sudah masuk waktu atau belum, maka solat itu tidak sah walaupun pada hakikatnya solat itu dilakukan dalam waktunya. Namun, jika solat dilakukan dengan sangkaan kuat bahawa waktu solat telah masuk kemudian didapati bahawa solat itu dilakukan pada luar waktu, maka terdapat tiga keadaan:Jika solat itu dilakukan sebelum masuk waktu dan orang tersebut mempunyai solat fardu yang lepas yang ditinggalkan dan belum diganti, maka solat itu menjadi solat qada kepada solat yang lepas. Adapun solat yang ingin dilakukan pada waktu itu mestilah diulang semula apabila sudah masuk waktu.Jika dalam situasi yang sama tetapi tidak ada solat fardu yang belum diganti, maka solat itu dikira sebagai solat sunat mutlak.Jika didapati solat itu dilakukan selepas tamat waktu, maka solat itu menjadi solat qada kepada waktu yang terlepas itu. Oleh itu, solat itu tidak perlu diulang semula[3].Selain itu, para ulama juga telah menetapkan bahawa terdapat tiga cara untuk mengetahui waktu solat:Mengetahui dengan yakin: Iaitu dengan melihat kepada petunjuk waktu solat yang boleh dilihat iaitu terbit fajar, gelincir matahari, panjang bayang-bayang menjadi sama dengan panjang objek bayang-bayang tersebut, terbenam matahari dan hilangnya mega merah atau syafaq ahmar di langit. Orang yang mampu untuk melakukan cara ini tidak boleh bertaklid untuk mengetahui waktu solat.Mengetahui dengan sangkaan kuat atau ijtihad, iaitu dengan melihat kepada petunjuk-petunjuk lain yang menunjukkan masuk waktu secara tidak langsung seperti mengira pergerakan dan panjang bayang-bayang.Bagi yang tidak mampu melakukan dua cara di atas, dia perlu bertaklid dan mengikut orang yang mengetahui seperti muazzin.[4]Berdasarkan persoalan di atas, perbezaan waktu solat ini boleh berlaku di tempat yang tiada autoriti yang menyelaraskan takwim waktu solat seperti di negara minoriti muslim. Hal ini boleh dikaitkan dengan perbahasan para ulama berkaitan hukum bertaklid kepada muazzin untuk mengetahui waktu solat. Dalam hal ini, Imam al-Nawawi ada menjelaskan bahawa pendapat yang paling tepat di sisi mazhab syafi‘i ialah diharuskan untuk bertaklid dengan muazzin yang dipercayai dan diperakui kemampuannya dalam menentukan waktu solat dengan tepat sama ada bagi orang yang buta dan yang boleh melihat dan sama ada ketika cuaca cerah atau mendung.[5]Oleh itu, jika diketahui bahawa seorang muazzin itu diperakui kemampuannya dalam menentukan waktu solat dengan tepat seperti seperti diiktiraf oleh orang-orang berilmu yang tinggal di situ, maka boleh untuk bertaklid dengannya walaupun azannya lebih awal daripada azan yang lain. Adapun jika tidak dapat dipastikan perkara tersebut, maka hendaklah berpegang kepada azan yang paling lewat kerana ia lebih diyakini bahawa waktu solat telah betul-betul masuk.KesimpulanJika diketahui bahawa azan yang lebih awal itu adalah azan oleh orang yang yang dipercayai, maka dibolehkan untuk berpegang dengan azan tersebut.Namun, jika tidak dapat diketahui perkara tersebut, maka hendaklah untuk bepegang kepada azan yang lebih lewat supaya lebih diyakini bahawa waktu solat telah masuk.Wallahu a'lam Rujukan: [1] Hasan bin Ahmad bin Muhammad al-Kaf, al-Taqrirat al-Sadidah, (Tarim: Dar al-Ilm wa al-Dakwah, 2003), 182-186.[2] Ahmad bin Muhammad bin Ali bin Hajar al-Haitami, Tuhfat al-Muhtaj fi Sharh al-Minhaj (Beirut: Dar Ihya’ al-Turath al-Arabiy, t.t), 2: 110.[3] Hasan bin Ahmad bin Muhammad al-Kaf, al-Taqrirat al-Sadidah, 200.لو صلى بعد الاجتهاد، ثم تبين أنها خارج الوقت، فما حكم صلاته؟ فيه تفصيل1-     إذا وقعت قبل دخول الوقت: فتكون قضاء إن كانت عليه فائتة، وإلا وقعت نافلة مطلقة.2-     إذا وقعت بعد خروج الوقت: فتكون قضاء لتلك الصلاة.[4] Muhammad al-Zuhaili, al-Mu’tamad fi al-Fiqh al-Shafi’I, (Damsyik: Dal al-Qalam, 2011) 1:207.ويعرف الشخص بدخول وقت الصلاة بأحد الوسائل الآتية:1-     العلم اليقيني: بأن كان بصيراً وقادراً على معرفة المواقيت بالأدلة المحسوسة ، بمعرفة طلوع الفجر، وزوال الشمس، ووصول الظل إلى منله، وغروب الشمس، وغياب الشفق الأحمر، ولا يسعه أن يقلد غيره، وإن كان الجو غيما راعى ذلك، وتوخى مرور الزمان حتى يتقن دخول الوقت، ثم يصلي.2-     العلم الظني بالاجتهاد: وذلك بأن يعتمد على أدلة ظنية ذات دلالة غير مباشرة كالظل، والقياس بالأعمال وطولها.3-     التقليد: وذلك عند تعذر العلم اليقيني أو العلم الظني، فيقلد غيره، ويعتمد على قول الخبير في ذلك كالمؤذن، وكذا الأعمى في تقليد البصير، والجاهل بالوقت في تقليد العالم.[5] Yahya bin Sharaf al-Nawawi, al-Majmu’ Sharh al-Muhazzab, (Kaherah: al-Muniriyyah, 1345H), 3:73.‌المؤذن ‌الثقة العارف بالمواقيت هل يجوز اعتماده في دخول الوقت فيه أربعة أوجه أحدها يجوز للأعمى في الصحو والغيم ويجوز للبصير في الصحو ولا يجوز له في الغيم لأنه في الغيم مجتهد والمجتهد لا يقلد المجتهد وفي الصحو يشاهد فهو مخبر عن مشاهدة وهذا الوجه هو الذي رجحه الروياني والرافعي وغيرهما: والثاني وهو الأصح يجوز للبصير والأعمى في الصحو والغيم قاله ابن سريج والشيخ أبو حامد وصححه صاحبا التهذيب ونقله عن نص الشافعي رحمه الله وقطع به البندنيجى وصاحب العدة قال البندبيجى ولعله إجماع المسلمين لأنه لا يؤذن في العادة إلا في الوقت",
      "url": "https://www.muftiwp.gov.my/ms/artikel/irsyad-hukum/umum/5965-irsyad-hukum-siri-ke-859-waktu-solat-di-masjid-masjid-berdekatan-berbeza-bolehkah-berpegang-dengan-azan-yang-paling-awal",
      "scraped_at": "2025-03-10T10:23:59.581962"
    },
    {
      "title": "IRSYAD HUKUM SIRI KE-858: HUKUM MEMINUM “BARREL-AGED COFFEE”",
      "question": "Assalamualaikum SS Datuk Mufti. Apakah hukumnya meminum kopi yang diproses di dalam tong arak bagi mendapatkan aroma kopi yang lebih melazatkan?",
      "answer": "Ringkasan Jawapan: Pengambilan kopi yang diproses menggunakan tong arak adalah haram sekiranya berlaku percampuran antara biji kopi dengan molekul arak yang terkandung dalam tong tersebut. Hal ini demikian kerana syariat Islam jelas melarang umat Islam daripada berurusan dengan arak berasaskan kepada ilat arak yang memabukkan dan merupakan sesuatu yang bernajis. Tambahan pula, penggunaan tong arak secara tidak langsung turut mempromosi industri arak, bahkan dibimbangi boleh menyebabkan normalisasi dalam perkara haram dan berdosa.Huraian Jawapan: Dari sudut rantaian bekalan kopi, terdapat beberapa kaedah yang digunakan untuk memproses kopi bermula daripada tanaman sehinggalah ia menjadi sebuah hidangan. Antaranya seperti pembenihan biji benih (planting), penuaian ceri kopi (harvesting the cherries), pemprosesan ceri kopi (processing the cherries), pengeringan biji kopi (drying the beans), pengisaran biji kopi (milling the beans), mengeksport biji kopi (exporting the beans), pemanggangan kopi (roasting the coffee), pengisaran kopi (grinding the coffee) dan pembancuhan kopi (brewing the coffee)[1]. Dalam pada itu, terdapat juga teknik atau kaedah lain yang digunakan bagi meningkatkan kualiti biji kopi dan kopi yang bakal dihasilkan. Antaranya adalah dengan menggunakan kaedah seperti “Barrel-Aged”. Definisi “Barrel-Aged Coffee”Dari segi bahasa, barrel aged coffee merujuk kepada salah satu kaedah pemprosesan biji kopi yang menggunakan sebuah tong atau bekas khas yang diperbuat daripada jenis kayu yang berkualiti tinggi seperti kayu daripada pokok oak[2]. Bekas ini juga pernah digunakan sebelumnya bagi proses pembuatan arak. Terdapat beberapa istilah lain yang turut digunakan dengan merujuk kepada jenis arak seperti whiskey barrel, wine barrel, rum barrel, bourbon barrel dan lain-lain.Dari segi sejarah, kaedah pemprosesan kopi menggunakan tong arak telah bermula sejak awal kurun ke-19 lagi iaitu sekitar tahun 1800-an[3]. Pada ketika itu, para penjelajah Eropah yang mengembara ke tanah Amerika Selatan turut membawa bersama biji kopi untuk dijadikan sebagai bahan minuman. Bagi memastikan kualiti biji kopi tersebut dapat bertahan lama, mereka telah mencuba untuk mengawet biji kopi dengan menggunakan tong yang pernah digunakan bagi menyimpan dan memeram arak[4]. Hasilnya, kaedah tersebut telah berjaya mempengaruhi aroma, rasa dan rasa akhir kopi (aftertaste) sekaligus menjadikannya lebih lazat berbanding dengan menggunakan kaedah pemprosesan biasa. Kaedah ini kemudiannya turut dipraktiskan di negara-negara lain seperti Amerika Tengah dan Selatan, serta Asia Tenggara. Bahkan, terdapat segelintir pengusaha dan penggemar kopi yang masih mengaplikasikan kaedah ini sehingga ke hari ini. Dengan perkataan yang lain, pemprosesan kopi menggunakan tong arak bertujuan mendapatkan manfaat daripada arak tersebut bagi menghasilkan kopi yang lebih berkualiti.Hukum Meminum “Barrel-Aged Coffee”Pada asalnya, hukum meminum kopi yang diproses menggunakan kaedah dan bahan yang halal dan toyyiban adalah harus. Namun begitu, timbul persoalan berhubung status pengambilan kopi yang telah diproses daripada tong arak. Adakah dibenarkan untuk meminum kopi yang diproses melalui tong tersebut?Secara asasnya, syariat Islam telah menegaskan pengharaman arak menerusi dalil-dalil daripada al-Quran, al-Sunnah, ijmak dan qiyas. Bahkan, arak juga termasuk dalam kategori najis menurut syariat Islam. Berdasarkan firman Allah SWT:يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَMaksudnya: “Wahai orang-orang yang beriman! Bahawa sesungguhnya arak, dan judi, dan pemujaan berhala, dan mengundi nasib dengan batang-batang anak panah, adalah (semuanya) kotor (keji) dari perbuatan Syaitan. Oleh itu hendaklah kamu menjauhinya supaya kamu berjaya.”Surah al-Maidah (90)Menurut al-Baghawi, lafaz رِجْسٌ pada ayat tersebut merujuk kepada sesuatu yang jijik lagi mengotorkan[5]. Sementara dari perspektif fiqh, al-Syirbini menjelaskan bahawa lafaz tersebut menurut uruf syarak difahami sebagai sesuatu yang termasuk dalam kategori najis[6].Terdapat sebuah hadith yang diriwayatkan oleh Abi Tha’labah al-Husyanni RA yang bertanya kepada Rasulullah SAW mengenai hukum mengambil makanan atau minuman daripada bekas milik golongan Ahli Kitab.قُلتُ: يا رَسولَ اللهِ، إنَّا بأرضِ قَومٍ أهلِ كِتابٍ، أفنأكُلُ في آنيَتِهم؟ قال: لا تأكُلوا فيها إلَّا أنْ لا تَجِدوا غيرَها، فاغسِلوها وكُلُوا فيهاMaksudnya: “Wahai Rasulullah, pada ketika ini kita sedang berada di kawasan golongan Ahli Kitab. Adakah dibenarkan kepada kita untuk memakan sesuatu yang terdapat dalam bekas kepunyaan mereka? Baginda SAW kemudiannya bersabda: Janganlah kalian memakan sesuatu daripada bekas tersebut melainkan hanya terdapat makanan itu sahaja. Basuhlah bekas tersebut terlebih dahulu kemudian makan.” Riwayat al-Bukhari (5478)Secara umumnya, dalil-dalil di atas menunjukkan bahawa haram bagi umat Islam untuk terlibat dengan sesuatu yang berkaitan dengan arak terutamanya dalam aspek pengambilan makanan ataupun minuman. Sehubungan dengan itu, hukum meminum kopi yang diproses daripada tong arak adalah haram sekiranya bertujuan mendapatkan kelazatan pada aroma dan rasa kopi yang telah dipengaruhi oleh kesan-kesan arak di dalam tong tersebut. Pengharaman ini adalah berasaskan kepada status arak sebagai sesuatu yang boleh memabukkan dan bernajis.Selain itu, pemprosesan kopi melalui tong arak juga mengakibatkan percampuran antara perkara yang halal dengan perkara yang haram lalu membawa kepada natijah hukum yang haram. Berdasarkan kaedah fiqh[7]:إذَا اجْتَمَعَ الْحَلَالُ وَالْحَرَامُ غَلَبَ الْحَرَامُMaksudnya: “Apabila bercampur antara halal dengan haram maka hukumnya yang lebih mendominasi adalah haram.”KesimpulanPengambilan kopi yang diproses menggunakan tong arak adalah haram sekiranya berlaku percampuran antara biji kopi dengan molekul arak yang terkandung dalam tong tersebut.Hal ini demikian kerana syariat Islam jelas melarang umat Islam daripada berurusan dengan arak berasaskan kepada ‘illah arak yang memabukkan dan merupakan sesuatu yang bernajis.Tambahan pula, penggunaan tong arak secara tidak langsung turut mempromosi industri arak, bahkan dibimbangi boleh menyebabkan normalisasi dalam perkara haram dan berdosa.Wallahu a'lam Rujukan: [1] “10 Steps From Seed To Cup”, laman sesawang National Coffee Association of USA https://www.ncausa.org/about-coffee/10-steps-from-seed-to-cup, dicapai pada 19 Januari 2024.[2] “Barrel-Aged Coffee”, laman sesawang Your Dream Coffee, https://yourdreamcoffee.com/barrel-aged-coffee/, dicapai pada 22 Januari 2024.[3] “Barrel-Aged Coffee”, laman sesawang Medium, //medium.com/@katcouta2013/barrel-aged-coffee-what-it-is-and-why-you-should-try-it-in-2023-c6c128304882\">https://medium.com/@katcouta2013/barrel-aged-coffee-what-it-is-and-why-you-should-try-it-in-2023-c6c128304882, dicapai pada 22 Januari 2024.[4] Ibid.[5] Abu Muhammad al-Husayn al-Baghawi, Ma’alim al-Tanzil fi Tafsir al-Quran (t.tp:Dar Taybah:1997), 3:94.  خبيث مستقذر ( رجس )[6] Muhammad bin Muhammad al-Khatib al-Syirbini, Mughni al-Muhtaj ila Ma’rifah Ma’ani al-Minhaj (Beirut:Dar al-Kutubal-Ilmiyyah,1994), 1:225.وَالرِّجْسُ فِي عُرْفِ الشَّرْعِ هُوَ النَّجَسُ صَدَّ عَمَّا عَدَاهَا الْإِجْمَاعُ فَبَقِيَتْ هِيَ، وَاسْتَدَلَّ عَلَى نَجَاسَتِهَا الشَّيْخُ أَبُو حَامِدٍ بِالْإِجْمَاعِ، وَحَمَلَ عَلَى إجْمَاعِ الصَّحَابَةِ[7] Jalal al-Din al-Suyuti, Al-Asybah wa al-Nazho’ir (t.tp:Dar al-Kutub al-‘Ilmiyyah,1983), 105.",
      "url": "https://www.muftiwp.gov.my/ms/artikel/irsyad-hukum/umum/5957-irsyad-hukum-siri-ke-858-hukum-meminum-barrel-aged-coffee",
      "scraped_at": "2025-03-10T10:24:02.749251"
    }
]